---
title: Peningastefnan á að vera sjálfstæð
image: euro.jpg
date: 2019-08-27
---

**Útgáfa af greininni birtist í
[Stundinni](https://stundin.is/grein/9507/fern-rok-gegn-upptoku-evru/) 26. ágúst undir fyrirsögninni
_Fern rök gegn upptöku evru_ **

- &#8291;27. ágúst 2019: Útgáfa
- &#8291;18. nóvember 2020: Uppfært fyrir 2020. Einfaldað.

Ísland er með eina minnstu sjálfstæðu mynt í heimi. Margir halda því fram að sjálfstæðri útgáfu
gjaldmiðils fylgi aukinn kostnaður sem fellur á einkageira í formi vaxta, sem séu eðli málsins
samkvæmt hærri en á stærri myntsvæðum. Því er jafnframt haldið fram að atvinnulífið beri þungar
birgðir í formi gengisáhættu sem geri áætlanagerð erfiðari. Ýmis önnur rök með evru og gegn krónu
hafa komið fram á síðustu árum.

Umfjöllunin skiptist í fjóra kafla:

1. **Gengissveiflur**: Sveigjanleiki sem felst í gengisfellingu í efnahagsáfalli er verðmætari en
   ábati af því að draga úr gengissveiflum með upptöku evru
2. **Vaxtagreiðslur**: Vaxtagreiðslur einkageira og heimila hafa ekkert með krónu að gera heldur
   hugmyndafræðilega úrelda vaxtastefnu
3. **Lýðræðishalli**: Ytra aðhald í peningastefnu og ríkisfjármálum fylgir djúpstæður lýðræðishalli
   og óeftirsóknarverð sameining bankakerfa
4. **Ríkisfjármál**: Ríkissjóðir sem vilja tryggja jöfnuð og geta brugðist með afgerandi hætti við
   kreppum verða að gefa út eigin mynt

Fyrstu tveir kaflarnir eru andsvör við tveimur algengustu rökum sem notuð eru gegn krónu og með
upptöku evru. Seinni tveir kaflarnir varpa ljósi á tvö atriði sem komast sjaldan á dagskrá þegar
peningamál eru rædd.

## Gengissveiflur

Því hefur verið haldið fram að örmynt sé í eðli sínu óstöðug og háð snarpari og tíðari
gengissveiflum. Gjaldeyrissveiflur eru hluti af áætlanagerð og rekstraráhættu á Íslandi. Allur
rekstur er háður óvissu og á Íslandi erum við sérstaklega berskjölduð vegna einhæfrar innlendrar
framleiðslu, fárra útflutningsstoða og í ljósi þess hversu innflutningsháð hagkerfið er.

Evrusvæðið keypti 44% af útflutningsverðmætum okkar á tímabilinu 2010-2017. Á síðustu tíu árum er
munur á hæsta og lægsta punkti á evru gegn krónu 72%. Þessi munur á evru og dollar á sama tímabili
er 46%. Áhugavert er hinsvegar að sjá að á dollar og krónu er ekki nema 44% munur. Heildræn greining
á gjaldeyrissveiflum er ekki einföld en evran er langt því frá að vera laus við sveiflur.

Gengissveiflur hverfa ekki með evru en sagan gefur sterka vísbendingu um að heildarsveiflur minnki
við upptöku evru. Sá ábati sem fylgir þeim stöðugleika fæst þó aðeins með því að fórna bæði
vaxtastefnu og möguleika á gengisfellingu. Í efnahagsáfalli, t.d. ef útflutningsstoð á borð við
ferðamannabúskap bíður hnekki, mundi krónan óumdeilanlega falla. Aðlögun við slíku áfalli hefur
sögulega farið í gegnum gengisfall og fjárlagahalla þegar almenningur gengur á sjálfvirka
tryggingasjóði og skatttekjur dragast saman. Sjálfvirkir jafnarar eins og atvinnuleysistryggingar
viðhalda kaupmætti þeirra sem standa höllum fæti en verðlag hækkar yfirleitt í kjölfarið þar sem
fleiri krónur sem spretta frá ríkissjóði og dælast af gjaldeyrismarkaði hringsóla um minna hagkerfi,
færri störf og færri aðföng. Engin aðlögun er sársaukalaus en þetta ferli viðheldur jöfnuði og
heldur atvinnustigi eins háu og mögulegt er. Verðlag hækkar, krónan lækkar og aðföng hagkerfisins
færast frá einkageira til hins opinbera þar til einkageiri tekur við sér aftur.

Fyrir tíð evrunnar voru gerðar margar tilraunir til að tengja saman hagkerfi með fastgengisstefnu.
Frakkland dróst afturúr og þurfti margoft að fella gengið á móti þýska markinu. Það var bæði óvinsæl
og sársaukafull aðgerð. Í aðdraganda gengisfellingar grefur undan útflutningsgeirum sem þurfa að
skera niður. Viðskiptahalli kallar á lántöku sem reynist svo erfitt að standa undir nema með
launaskerðingum. Markaðir fara að veðja á yfirvofandi gengisfellingu með tilheyrandi
fjármagnsflutningum og stjórnmálamenn fara að breiða yfir raunvanda með ásökunum á hendur
útflutningsþjóða um að hafa sitt gengi of hátt skrifað[^hnútur].

Það verður ekki bæði sleppt og haldið þegar gengissveigjanleiki- og óstöðugleiki eru annarsvegar.
Talsmenn evru tala oft niður sveigjanleikann og óstöðugleikinn er gerður að grýlu. Ég þekki það
sjálfur af eigin raun að hafa rekstur á Íslandi en fjárfestingu og tekjur í erlendum gjaldeyri. Ef
krónan styrkist þá aukast útgjöld. Í mínu tilfelli var að endingu ákveðið að færa starfsemina
erlendis en það hafði meira með launakostnað hérlendis að gera en gengisstöðugleika. Þegar betur var
að gáð kom reyndar í ljós að breytingar á gengi höfðu mun meira með fall pundsins að gera en
styrkingu krónunnar.

Seðlabankinn er einhverstaðar á milli fastgengis- og flotgengisstefnu. Hann er virkur þátttakandi á
gjaldeyrismarkaði sem fælir frá tilgangslaus spáviðskipti. Þegar krónan fer upp eða niður er það
vonandi réttmæt endurspeglun á undirliggjandi verðmæta okkar útflutnings. Kaupmenn, frumkvöðlar og
flestir aðrir rekstraraðilar þurfa að verja sig fyrir gengisáhættu. Það sama á við í ótal löndum,
t.d. Bretlandi, Svíþjóð, Japan og Noregi.

## Vaxtamunur

Því er oft haldið fram að krónu fylgi kostnaður í formi vaxtagreiðslna sem fyrirtæki og heimili
bera. Með inngöngu í myntbandalag Evrópu væri vaxtamunur við okkar viðskiptalönd mun minni og
vaxtastig almennt lægra. Grundvöllur slíkrar röksemdafærslu er að lítil opin hagkerfi þurfi á
vaxtamun að halda til að halda aftur af verðbólgu og forðast fjármagnsflótta (e. capital flight). Á
árunum eftir hrun hefur verðbólga nálgast viðmið Seðlabanka og verið undir viðmiðum síðan 2014.
Seðlabankinn hefur í kjölfarið lækkað vexti.

Víða um heim er vaxtastefnuaðhald gagnrýnt fyrir að vera bitlaust stjórntæki. Sífellt fleiri úr
fræðasamfélaginu segja áhrif stýrivaxta á hagvöxt oftúlkuð[^kelton].

Það er óþarfi að sækja vatnið yfir lækinn með upptöku evru og vaxtastefnunni sem henni fylgir.
Vaxtamunur í bland við óheft flæði fjármagns er eitruð blanda fyrir lítið hagkerfi með eigin mynt.
Vaxtamunur og hávaxtastefna er okkar sjálfskaparvíti, en að sama skapi hefur okkar eigin seðlabanki
– sem svarar til lýðræðislega kjörinna fulltrúa – öll tól og tæki til að vinda ofan af þeirri
stefnu. Lítið hagkerfi eins og Ísland á frekar að hafa viðvarandi viðskiptahöft sem kæfir ekki
viðskiptalífið en dregur úr skaðsömum fjármagnsflutningum og tilgangslausri spákaupmennsku. Virk
þátttaka seðlabanka á gjaldeyrismarkaði með stóran gjaldeyrisforða er líka stórt skref í rétta átt.

## Lýðræðisleg peningastjórn

Á Íslandi er seðlabankinn hluti af innlendri stjórnsýslu. Seðlabankinn sér um uppgjör ríkisfjármála
og er skyldugur til að gefa út ríkisskuldabréf til að brúa bil ríkisskulda. Seðlabanki Íslands lýtur
lögum sem eru sett af lýðræðislega kjörnum fulltrúum á Alþingi. Séu lögin brotin er það í höndum
íslenskra dómstóla að dæma um þau brot en ekkert ytra vald getur sektað eða beitt þjóðina þvingunum
í slíkum tilvikum. Ísland er aðili að evrópsku viðskiptasambandi (EES) og ber að virða reglur þess
samstarfs, en fyrirkomulag peningastefnu og lög um opinber fjármál eru ekki hluti af þeim
skuldbindingum. Ríkissjóður gefur út krónur, innheimtir skattstofn í krónum og setur sér sínar eigin
reglur um skuldasöfnun.

Á evrusvæðinu eru ríkissjóðir notendur en ekki útgefendur þeirrar myntar sem þeir styðjast við í
sínum rekstri og skattheimtu. Peningastefna þeirra fylgir myntsamstarfinu með tilheyrandi
takmörkunum. Refsing vofir yfir ríkjum sem brjóta ríkisskuldareglur. Kjósendur eru ekki vel í stakk
búnir til að hafa áhrif á það lýðræðisferli á stóru myntsvæði — sér í lagi kjósendahópar smærri
ríkja, sbr. Syriza-flokkinn í Grikklandi sem gerði árangurslausa atlögu að því að semja um
sanngjarnari skuldameðferð í kjölfari efnahagskrísunnar 2008.

Í augum margra evrusinna er eftirsóknarvert að ytri stofnun beiti aðhaldi og aga – orðræða sem var
einnig vinsæl í aðdraganda evrunnar. Sjálfvirkir jafnarar ríkissjóðs juku ríkisskuldir margfalt í
hruninu á Íslandi og við þverbrutum skuldareglur sem þekkjast í dag hérlendis sem og á evrusvæðinu.
Hefðum við viljað að aðrir aðilar hefðu spornað við því og dregið úr félagslegu réttlæti í þeirri
kreppu? Grikkland þarf enn þann dag í dag samþykki Þjóðverja fyrir fjárlögum hvers árs.
Skuldagreiðslur Grikklands voru notaðar til að bjarga þýskum bönkum í kjölfar
efnahagskrísunnar 2008.

Leiða má líkur að því að þessi harka og agi hafi átt þátt í að ýta undir þjóðernispopúlisma í Evrópu
í kjölfar [skuldakrísunnar](https://en.wikipedia.org/wiki/European_debt_crisis) 2015[^ashoka].
Slíkar sviptingar í stjórnmálum hafa ekki gert vart við sig í sama mæli hérlendis. Við semjum við
okkur sjálf og njótum sjálfræðis í málefnum fjármálaeftirlits, ríkisfjármála og peningastefnu.

Sjálfstæð peningastefna þarf ekki að hafa neitt með það að gera hvaða efnahagssvæði við viljum
samtvinnast og hvaða alþjóðasamstarfi við viljum taka þátt í. Við getum gengið alla leið í
Evrópusambandið án upptöku evru. Við erum þegar hlutaðilar í ETS viðskiptakerfinu um
útblástursheimildir stóriðju og flugsamgangna og höfum samið við Evrópusambandið um að draga úr
losun á beinni ábyrgð stjórnvalda. Evran er ekki forsenda alþjóðasamstarfs eða dýpri samþættingar.
Þvert á móti hefur hún komið í veg fyrir eðlilegt aðlögunarferli í kjölfar kreppu og hægt á bata
margra hagkerfa með tilheyrandi óánægju, harmleik og félagslegu óréttlæti sem kreppum fylgir.

## Óheft opinber fjármál

Ef heimurinn siglir í kreppu getur ríkissjóður Íslands óáreittur farið í innviðauppbyggingu án þess
að eiga á hættu að fá sektir að utan. Óheftar ríkisskuldir stuðla að hærra atvinnustigi og afstýra
niðursveiflu. Evrulöndin eru bundin ströngum ríkisfjárlagareglum samkvæmt Stöðugleika- og
vaxtarsamningnum (e. Stability and Growth Pact) og Maastricht-sáttmálanum. LOF, Lög um opinber
fjármál, svipa til þessa sáttmála en eru enn strangari: 30% ríkisskuldir í hlutfalli við
landsframleiðslu hverju sinni, ekki 60% eins og í tilfelli evrusvæðsins. Samantekt um fjármálareglur
laga um opinber fjármál er að finna á vef Stjórnarráðsins:

> Skilyrði fjármálastefnu og fjármálaáætlun svokallaðar fjármálareglur fela í sér í fyrsta lagi að
> **heildarjöfnuður ríkis og sveitarfélaga yfir hvert fimm ára tímabil skuli ávallt vera jákvæður og
> árlegur halli ávallt undir 2,5% af landsframleiðslu**. Í öðru lagi að **heildarskuldir hins
> opinbera**, að frátöldum lífeyrisskuldbindingum og viðskiptaskuldum og að frádregnum sjóðum og
> bankainnstæðum, **séu lægri en nemur 30% af vergri landsframleiðslu**. Í þriðja lagi gera lögin
> kröfu um markvissa lækkun skulda á meðan skuldir eru yfir 30% viðmiðinu.

Ég feitletraði það sem skiptir máli. Við öpum upp eftir úreldum ríkisfjármálalögum innblásin af
þýskri speki þar sem langvarandi afgangur ríkissjóðs þykir heilbrigðismerki. Slíkar mýtur eiga
ekkert skylt við okkar aðstæður og það svigrúm sem ríkissjóðir hafa til að efla hagkerfi.

Við setjum okkur ríkisskuldareglur sjálf og getum breytt þeim eða afnumið með nýjum stjórnarflokkum
eða í neyð. Innan evrusvæðisins eru ríki hins vegar sektuð fyrir að brjóta ríkisskuldareglur og að
breyta þeim er hægara sagt en gert. Þessar reglur höfum við áður brotið á fullkomlega réttmætum
forsendum og án þess að um það hafi verið kosið eða rætt. Um er að ræða sjálfvirkan
samfélagssáttmála sem tryggir jöfnuð og hjálpar hagkerfum að rétta úr kútnum eftir efnahagsleg
áföll.

## Niðurlag

Það eru umbrotatímar í hugmyndafræði hagstjórnar. Ýmsir kostir sameiginlegrar myntar sem
stjórnmálamenn boðuðu og vonuðust eftir hefur ekki raungerst. Milliríkjaviðskipti jukust aðeins
lítillega á meðan stórfelldir fjármagnsflutningar áttu sér stað innan bankakerfisins með tilheyrandi
vogun og tilgangslausri fjármagnsmyndun. Flutningur fjármagns á milli evrópskra banka fyrir hrun
reyndist auka á óstöðugleika hagkerfa. Margir sakna nú staðbundnari og stöðugri bankastarfsemi með
jarðbundnari tilgangi. Evrópusamstarfið var lengi vel byggt á hugmyndafræði um samstarf margra ríkja
sem hver um sig hafði sterka lýðræðistengingu. Evran hefur unnið gegn því verðuga markmiði.

Peningamál hafa sterka lýðræðislega skírskotun sem myntbandalaginu annaðhvort yfirsást eða fórnaði í
nafni pólitísks samstarfs.
[Margir hagfræðingar vöruðu við þeim afleiðingum sem hafa í dag raungerst](https://www.newyorker.com/news/john-cassidy/the-man-who-saw-through-the-euro);
tjóðruð ríkisfjármál, ílengdar kreppur og aukið ójafnvægi milli ríkja með sömu vaxtastefnu og gengi
en misöflugan útflutning og ólík hagkerfi.

Krónan er ekki fullkomin en það er engum til bóta að kenna henni um allt sem illa fer og skauta
framhjá því tjóni á lýðræði og efnahagi sem evrusvæðið stendur frammi fyrir í dag. Hönnun evrunnar
byggði á veikum fræðilegum grunni sem einkennist af ofurtrú á stýrivöxtum og ósveigjanlegum
ríkisfjármálareglum. Horft var með öfundaraugum til dollarans og þeirra forréttinda sem bandarískt
hagkerfi nýtur. En evran misheppnaðist. Sem betur fer stöndum við utan hennar og vonandi verður það
þannig áfram.

[^hnútur]:
    Evran var meðal annars hugsuð sem langvarandi lausn á þessum vanda, en þetta er eins og að binda
    saman skó með fastari hnút.

[^kelton]:
    [Paul Krugman Asked Me About Modern Monetary Theory. Here Are 4 Answers.](https://stephaniekelton.com/paul-krugman-asked-me-about-modern-monetary-theory-here-are-4-answers/)

[^ashoka]:
    [The euro area’s deepening political divide](https://voxeu.org/article/euro-area-s-deepening-political-divide)
