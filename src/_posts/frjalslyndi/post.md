---
title: Kjósendur ekki lengur frjálslyndir
date: 2024-12-17
---

Margir klóra sér í hausnum yfir sigri Donald Trump og uppgangi svokallaðs „popúlisma“ – skilja lítið
hvað heillar kjósendur þessara nýju afla, líta jafnvel niður á þá og telja til rök á borð við
„upplýsingaóreiðu“ og þar með gefið í skyn að þessir kjósendur, þar á meðal ómenntað verkafólk, séu
ekki að kjósa eftir bestu vitund. Þó samfélagsmiðlar séu sannarlega fullir af óreiðu og misvísandi
upplýsingum, þá er ekki hægt að útskýra þessar pólitísku breytingar án þess að horfa til þess að
kjósendur eru að hafna frjálslyndri hugmyndafræði. Frjálslyndið hefur gengið of langt, orðið sjálfu
sér að falli og skapað þannig rými fyrir Trump og hans líkar.

Frjálslyndið færði okkur opið efnahagsumhverfi og aukna áherslu á mannréttindi. Samhliða þessu hefur
þó alltaf ríkt efnahagsleg og hugmyndafræðileg togstreita milli einstaklingshyggju og annarra
strauma, eins og fullveldishugmynda, sjálfstæðisbaráttu og þjóðernishyggju. Þjóðernishyggjan tengist
þó ekki endilega hvít-norrænni yfirburðarhyggju eða kynþáttahyggju. Hún birtist einnig í íhaldssömum
sósíalisma, þar sem alþýðan berst fyrir völdum á vettvangi landsstjórnmála, og í kapítalisma, þar
sem útflutningsfyrirtæki eru talin styrkja sameiginlegan gjaldmiðil og þar með kaupmátt launafólks.
Í báðum tilfellum er vísað til fullveldishugmynda, en átökin snúast um hvernig eigi að nýta
fullveldið. Í vissum skilningi má segja að frjálslyndið hafi tekið við af fullveldishugmyndinni sem
kjarninn í stjórnmálaskipulaginu.

Frjálslyndi hefur tamið verstu eiginleika þjóðernishyggju og búið til samstarfsgrundvöll milli
vestrænna ríkja. Á móti náði frjálslyndi aldrei að dreifa úr sér með þeim hætti að öll heimsbyggðin
kæmi inn í þann faðm. Hún gat af sér Bandaríkin, Evrópusambandið og hernaðarbandalag þeirra.
Frjálslyndi í Evrópu snérist mikið til um að binda enda á stríð með því að taka upp sameiginlegan
gjaldmiðil og auka fólksflutninga og viðskipti milli ríkja - að með því að efla viðskiptatengsl án
þess að fella niður fullveldi aðildaríkja væru lönd bundin í eilíft faðmlag og mundu læra að vinna
að sameiginlegum markmiðum hvors annars í stað þess að forherðast í sérhagsmunum hverrar þjóðar.
Hver kosningin og stjórnarkreppan á fætur annarri ásamt sögulegum óvinsældum þjóðarleiðtoga í Evrópu
bendir til þess að límið milli þegna hverrar þjóðar sé sterkara en milli landamæra Evrópuríkjanna.

### Birtingarmyndir í Alþingiskosningunum 2024

Þegar Davíð Þór, oddviti Sósíalistaflokksins, sagði að mannúð spyrði ekki um vegabréf vilja margir
kjósendur fá frekari útskýringar. Hvað með baráttuna fyrir grunnkerfum og almannatryggingum? Spyrja
t.d. sjúkratryggingar ekki einmitt um vegabréf? Sósíalismi, hvort sem er hreinræktaður Marxismi,
norrænn velferðarmarkaðsbúskapur eða Kínverskur útflutningssósíalismi hefur sögulega aldrei
blómstrað nema innan fullvalda þjóðríkja. Núninginn milli Evrópuríkja í dag má helst rekja til
þeirrar togstreitu sem verður til þegar gengið er sífellt lengra í framsali á valdi hvers ríkis til
Evrópusambandsins, en þó aldrei á sviði kerfanna sem skipta almenning mestu máli; almannatrygginga
og grunnþjónustu.

Þegar Samfylkingin kynnti slagorðið „Stolt þjóð“ var forysta flokksins að fikra sig fram úr falli
frjálslyndis sem ríkjandi hugmyndafræði. Sumir sögðu að „woke-ið væri dautt“. Það var vitað mál að
þjóðernishyggja er tabú meðal sérfræðinga og menntafólks - og mannréttindi og frjálslyndi í eilífri
tísku meðal þeirra. En sá hópur hefur dvínandi áhrif á umræðuna og skoðanir almennings. Samfylkingin
uppskar stórsigur í kosningum, að hluta til vegna þessara áherslubreytinga. Frjálslyndustu öflin -
Vinstri græn og Píratar - duttu út af þingi. Viðreisn gæti orðið síðust til að bregðast við þessum
straumhvörfum, en gæti á endanum annaðhvort misst fylgi til Sjálfstæðisflokksins og Miðflokksins eða
haldið áfram að færa orðræðuna frá mannréttindum aftur á efnahagslega einstaklingshyggju og
markaðsvæðingu grunnkerfa.

Umbreytingin á sviði stjórnmála er ekki sveifla frá hægri til vinstri eða öfugt — heldur er það
frekar flóttinn frá frjálslyndi sem hefur tæmt sig af umbótum fyrir almenning. Flokkur fólksins
stakk t.d. vel undan Sósíalistaflokknum í þessum kosningum með því að höfða til fólks sem sér opin
landamæri sem efnahagslega ógn. Samt voru flokkarnir með sambærilegar áherslur í stefnumálum að öðru
leyti.
